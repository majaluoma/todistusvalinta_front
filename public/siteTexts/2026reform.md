# Todistusvalinnan laskumallit muuttuvat vuonna 2026
Keväästä 2026 alkaen useat yliopistot arvioivat hakijoiden todistuksia uudella tavalla. Tämä tulee vaikuttamaan pisterajoihin vuoden 2026 yhteishaussa osin odottamattomalla tavalla. Eri oppiaineista saa tulevaisuudessa eri määrän pisteitä ja maksimipisteiden määrät muuttuvat. Lisäksi kynnysehtoihin on tullut muutoksia

Yliopistot ja ammattikorkeakoulut eivät koskaan julkaise etukäteen seuraavan vuoden pisterajoja, vaan ne määrittyvät aina kyseisen vuoden hakijoiden perusteella. Todistusvalinta.fi -sivustolla olet voinut arvioida sisäänpääsyn mahdollisuuksiasi siis aina aikaisempien vuosien opiskelijavalintojen perusteella. Uudistus tulee siis vaikuttamaan myös siihen, miten tämän laskurin tuloksia tulee arvioida omalla kohdalla.

Aikaisemminkin pisterajat ovat voineet muuttua ilman isoja muutoksia. Jonakin vuonna johonkin hakukohteeseen voi olla tavallista enemmän hakijoita, jolloin myös pisteraja nousee. Toisaalta jos jokin hakukohde ei saa houkuteltua yhtä paljon hyviä hakijoita kuin aikaisemmin, niin myös pisterajat laskevat.

Lopuksi on vielä todettava että pisterajat muuttuvat myös sen jälkeen, kun ne ensimmäistä kertaa julkaistaan 2026 kesän alussa. Tämä johtuu siitä, että jotkut hakijat kieltäytyvät paikoistaan ja silloin paikat jaetaan varasijoilta seuraaville hakijoille. Tietyissä hakukohteissa, tämä voi vaikuttaa isosti lopulliseen pisterajaan. Tämän vuoksi joudumme odottamaan täysin luotettavia pisterajoja vuoden 2026 yhteishausta jopa elokuuhun asti. 

## Miten arvioin mahdollisuuteni päästä sisään vuoden 2026 todistusvalinnassa?
Ammattikorkeakoulujen sisäänpääsyä voit arvioida aivan niinkuin aikaisemminkin syöttämällä laskuriin saamasi arvosanat ylioppilaskirjoituksista. Yliopistojen osalta sivustolla on käytössä vanhat vuoden 2025 laskumallit.

Voit jo nähdä uudet laskumallit Yliopistovalinnat.fi -verkkosivulta ja jopa laskea omat pisteesi. Tästä ei ole kuitenkaan vielä hyötyä, koska et tiedä millaiset pisteet kilpailijasi tulevat saamaan. Vaikka osaisit arvioida että saisit 146 pistettä, niin tuo luku ei tällä hetkellä vielä kerro pääsisitkö sisään yliopistoon vai et. Lopullinen pisteraja tulee riippumaan siitä, millaisia muut hakijat kyseiseen hakukohteeseen ovat.

Toisaalta voit laskea pisteesi vuoden 2025 kevään yhteishaussa ja katsoa olisitko päässyt niillä opiskelemaan vuonna 2025. Vaikka tarkkaa pisterajaa vuodelle 2026 emme voi arvioida, voimme kuitenkin olettaa että samantasoiset opiskelijat tulevat jatkossakin hakemaan samankaltaisiin hakukohteisiin. Esimerkiksi jos olet hakemassa lääketieteeseen, oleellista on tietää, mikä on muiden hakijoiden taso ollut aikaisempina vuosina. Syöttämällä arvosanasi laskuriin näet että taso on ollut todella kova, jolloin voit myös arvioida tämän jatkuvan ensi vuonna. Laskumallien muutokset voivat vaikuttaa muutamiin hakijoihin, mutta isossa kuvassa pisterajat tulevat olemaan suhteessa samansuuntaisia. 

Jos haluaisit vielä tarkempaa arviota tilanteestasi kannattaa todistusvalinta.fi laskurin käyttämisen lisäksi tutkia viime vuoden ja tämän vuoden laskumallit. Kiinnitä huomiota siihen, mistä aineista saa  enemmän pisteitä vuonna 2026. Jos kyseisen oppiaineen arvosana on sinulla hyvä, voit arvioida mahdollisuuksiesi ehkä parantuneen. Kyseessä on valistunut arvaus ja loppujen lopuksi lopputulos voi olla erilainen.

