Sivustosta 
Nettisivua lähdettiin kehittämään vuonna 2019, kun todistusvalinta teki tuloaan. Todistusvalinta oli tuolloin valokeilassa myös mediassa. Huolenaiheita oli paljon ja silloin oli vaikeaa nähdä uudistuksessa sen hyviä puolia. Ongelma tuolloin oli, että kukaan ei oikein tiennyt millä arvosanoilla minnekin pääsisi. Todistusvalintaa edeltävät suoravalinnat olivat olleet lähinnä L:n papereita kirjoittaneille lukiosta valmistuneille, joten olisiko todistusvalintakin?

Uudistuksen suurena ongelmana on ollut päätöksentekoon liittyvän tiedonhaun monimutkaisuus. Tieto on ollut olemassa, mutta se on ripoteltu eri paikkoihin, mikä on tehnyt vaikeaksi eri hakukohteiden vertailun. Tiedon pirstaloituneisuus johti siihen, että hakijan ei ollut mahdollista vertailla mahdollisuuksiaan useisiin hakukohteisiin, elleivät nämä käyttäneet samaa logiikkaa todistusvalinnassa. Todistusvalinnalla oli kuitenkin hyvä potentiaali suunnata hakijoita opiskelemaan sinne, mihin omat pisteet riittäisivät ilman tuskallista vuosien kestävää, pahimmillaan tuloksetonta, pääsykokeisiin lukemista.

Ensimmäinen toimiva versio nettisivusta saatiin jo tammikuussa 2020, kun tietokantaan saatiin lisättyä muutamia hakukohteita vuodelta 2019, jolloin todistusvalintaa olivat kokeilleet harvat korkeakoulut. Nettisivu päätettiin tuolloin valjastaa lähinnä opinto-ohjauksen aputyökaluksi, sillä todistusvalinnan kehittymättömyys toi työkalun käyttöön useita eettisiä haasteita. Monet korkeakoulut ottivat vasta ensimmäisiä askeleitaan muutoksessa.

Vuonna 2020 todistusvalinta rykäistiin kuitenkin täysillä käyntiin ja kaikki korkeakoulut muutamaa alaa mukaan laskematta ottivat sen täysimääräisesti käyttöön. Päätimme rakentaa tietokannan parhaisiin tietolähteisiin nojautuen, vaikka tietojen muuttaminen koneymmärrettävään muotoon oli haasteellista. Toiveena olisikin saada opetushallinto avaamaan avoimet ja tiedoiltaan eheät rajapinnat pisterajoja käsitteleviin tilastoihin. Näitä odotellessa sivustoa laajennettiin 2022 keväällä myös ammattikouluja koskevalla laskurilla, minkä puuttuminen sivustolta oli ollut merkittävä epäkohta. Vuonna 2023 lisättiin mahdollisuus tarkastella myös muiden kuin ensikertalaisten pisterajoja ja avattiin sivuston tiedot laajempaan käyttöön rajapintojen kautta.

Nyt kun laskuri on toiminnassa, koitamme saada sen tulevaisuuden turvattua. Julkisilla toimijoilla ei ole ollut mahdollisuutta tukea sivuston kehitystä, joten olemme turvautuneet mainontaan serverikustannusten kattamiseksi. Myös nettisivun sisällön laajentaminen muun muassa tällä tekstillä liittyy mainostajien sivuston sisältöä koskevien vaatimusten täyttämiseen. Samaan aikaan Internettiin on syntynyt muitakin vastaavantyyppisiä sivustoja kuten korkeakouluun.com, joten ehkä tällaiselle sisällölle on ollut kysyntää. Toivomuksemme olisi että tiedot olisivat joka tapauksessa löydettävissä jostakin Internetistä, joten jatkamme toimintaamme kunnes kenttä on vakiintunut.

Terkuin todistusvalinta.fi -tiimi

Mihin sivuston tiedot perustuvat?
opintopolku.fi
ammattikorkeakouluun.fi
vipunen.fi
yliopistovalinnat.fi
Sivustolla ilmoitetut pisterajat pohjautuvat opetushallinnon ja korkeakoulujen antamiin tietoihin. Nettisivumme ei voi kuitenkaan varmuudella taata kellekään korkeakoulupaikkaa. Hakukohteiden pisterajat ja tavat toteuttaa todistusvalintaa voivat vaihtua vuosittain, seuraavan kerran isosti vuonna 2026. Koronapandemian vuoksi monet korkeakoulut ovat nostaneet todistusvalintakiintiötänsä vuosina 2020-2022, mikä on voinut laskea useita pisterajoja väliaikaisesti. Tätä taas voi tasapainottaa se, että hakijamarkkinoilla on ollut useamman vuoden takaisia ensikertalaisia, jotka pikkuhiljaa ovat nyt päässeet sisään korkeakouluihin. Pisterajoihin vaikuttavat todistusvalintajärjestelmän muutosten, paikkamäärien ja yksittäisten ihmisten hakustrategioiden lisäksi myös yleinen kiinnostus alaa kohtaan. Tässä esiin tuotuja asioita laskurimme ei voi ottaa huomioon.

Eri korkeakoulujen todistusvalintamallien logiikka on jouduttu syöttämään tietokantaan osittain käsin, joten tulokset voivat myös sisältää virheitä. Pisterajojen pohjalla olemme kuitenkin käyttäneet koulutusviranomaisten toimittamia lähteitä. Viimekädessä tulokset voi varmistaa korkeakoululta itseltään. Korkeakoulujen verkkosivuilla voi olla kuitenkin joskus vanhentunutta tietoa. Jos huomaat virheitä laskurimme tuloksissa, laita siitä palautetta meille. Tällöin pystymme tunnistamaan ja korjaamaan virheen.