# Sivustosta 
Sivustolla ilmoitetut pisterajat pohjautuvat opetushallinnon ja korkeakoulujen antamiin tietoihin. Nettisivumme ei voi kuitenkaan varmuudella taata kellekään korkeakoulupaikkaa, koska hakukohteiden pisterajat ja tavat toteuttaa todistusvalintaa voivat vaihtua vuosittain. Pisterajoihin vaikuttavat todistusvalintajärjestelmän muutosten, paikkamäärien ja yksittäisten ihmisten hakustrategioiden lisäksi myös yleinen kiinnostus alaa kohtaan. Tässä esiin tuotuja asioita laskuri ei voi ottaa huomioon.

Eri korkeakoulujen todistusvalintamallien logiikka on jouduttu syöttämään tietokantaan osittain käsin. Tämän vuoksi tulokset voivat myös joskus sisältää virheitä, vaikka tällaiset tilanteet aina korjataan pikimmiten. Korkeakoulujen verkkosivuillakin voi olla joskus vanhentunutta tietoa. Todistusvalinta.fi -sivustolla esimerkiksi otetaan aina huomioon myös varasijoilta päässeet, minkä vuoksi pisteraja voi olla alempi kuin jossakin muulla verkkosivulla on ilmoitettu. Viimekädessä tulokset voi varmistaa korkeakoululta itseltään. Jos huomaat virheitä laskurimme tuloksissa, laita siitä palautetta meille. Tällöin pystymme tunnistamaan ja korjaamaan virheen.


## Mihin sivuston tiedot perustuvat?  
- opintopolku.fi
- ammattikorkeakouluun.fi
- vipunen.fi
- yliopistovalinnat.fi  

# Sivuston historiaa
Nettisivua lähdettiin kehittämään vuonna 2019, kun todistusvalinta teki tuloaan. Todistusvalinta oli tuolloin valokeilassa myös mediassa. Huolenaiheita oli paljon ja silloin oli vaikeaa nähdä uudistuksessa sen hyviä puolia. Ongelma tuolloin oli, että kukaan ei oikein tiennyt millä arvosanoilla minnekin pääsisi. Todistusvalintaa edeltävät suoravalinnat olivat olleet lähinnä L:n papereita kirjoittaneille lukiosta valmistuneille, joten olisiko todistusvalintakin?

Tieto on ollut olemassa, mutta se on ripoteltu eri paikkoihin, mikä on tehnyt vaikeaksi eri hakukohteiden vertailun. Tiedon pirstaloituneisuus johti siihen, että hakijan ei ollut mahdollista vertailla mahdollisuuksiaan useisiin hakukohteisiin, elleivät nämä käyttäneet samaa logiikkaa todistusvalinnassa. Todistusvalinnalla oli kuitenkin hyvä potentiaali suunnata hakijoita opiskelemaan sinne, mihin omat pisteet riittäisivät ilman tuskallista vuosien kestävää, pahimmillaan tuloksetonta, pääsykokeisiin lukemista.

Ensimmäinen toimiva versio nettisivusta saatiin jo tammikuussa 2020, kun tietokantaan saatiin lisättyä muutamia hakukohteita vuodelta 2019, jolloin todistusvalintaa olivat kokeilleet harvat korkeakoulut. Nettisivu päätettiin tuolloin valjastaa lähinnä opinto-ohjauksen aputyökaluksi, sillä todistusvalinnan kehittymättömyys toi työkalun käyttöön useita eettisiä haasteita. Monet korkeakoulut ottivat vasta ensimmäisiä askeleitaan muutoksessa.

Vuonna 2020 todistusvalinta rykäistiin kuitenkin täysillä käyntiin Suomessa ja kaikki korkeakoulut muutamaa alaa mukaan laskematta ottivat sen täysimääräisesti käyttöön. Sivustoa laajennettiin 2022 keväällä myös ammattikouluja koskevalla laskurilla, minkä puuttuminen oli ollut merkittävä epäkohta. Vuonna 2023 lisättiin mahdollisuus tarkastella myös muiden kuin ensikertalaisten pisterajoja ja avattiin sivuston tiedot laajempaan käyttöön rajapintojen kautta.

Julkisilla toimijoilla ei ole ollut mahdollisuutta tukea sivuston kehitystä, joten sivustolla näytetään mainoksia mm. serverikustannusten kattamiseksi.