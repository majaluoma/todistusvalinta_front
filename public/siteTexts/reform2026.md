# Yliopistojen todistusvalintaan on tulossa muutoksia vuonna 2026

Keväästä 2026 alkaen useat yliopistot arvioivat hakijoiden todistuksia hieman eri tavalla. Eri oppiaineista saa tulevaisuudessa eri määrän pisteitä ja maksimipisteet muuttuvat. Lisäksi kynnysehtoihin on tullut muutoksia.

Voit edelleen käyttää sivuston laskuria arvioidaksesi mahdollisuuksiasi todistusvalinnassa. Jos haluat tarkempaa arviota yliopistojen valinnasta, kannattaa todistusvalinta.fi laskurin käyttämisen lisäksi tutkia viime vuoden ja tämän vuoden laskumalleja. Kiinnitä huomiota siihen, mistä aineista saa enemmän pisteitä vuonna 2026. Jos kyseisen oppiaineen arvosana on sinulla hyvä, voit arvioida mahdollisuuksiesi ehkä parantuneen. Ota kuitenkin huomioon että laskurin käyttö ei voi koskaan taata sinulle opiskelupaikkaa, koska pisterajat muuttuvat joka vuosi.

## Milloin sivustolla julkaistaan pisterajat perustuen uusiin yliopistojen laskumalleihin?
Pisterajat julkaistaan tällä sivustolla viimeistään 2026 syyskuussa, jolloin myös kaikki varasijat on jaettu hakijoiden kesken. Tästä ilmoitetaan sivustolla erikseen.

## Miksi pisterajat muuttuvat vuosittain?
Yliopistot ja ammattikorkeakoulut eivät koskaan julkaise etukäteen seuraavan vuoden pisterajoja, vaan ne määrittyvät aina kyseisen vuoden hakijoiden perusteella. Pisterajat siis muuttuvat hieman joka vuosi. 

Jonakin vuonna tiettyyn hakukohteeseen voi olla tavallista enemmän hakijoita, jolloin myös pisteraja nousee. Toisaalta jos jokin hakukohde ei saa houkuteltua yhtä paljon hyviä hakijoita kuin aikaisemmin, myös pisterajat laskevat. Vuonna 2026 pisterajoihin tulevat vaikuttamaan myös uudet laskumallit. 

Joka vuosi pisterajat muuttuvat myös sen jälkeen, kun ne julkaistaan ensimmäistä kertaa. Tämä johtuu siitä, että jotkut hakijat kieltäytyvät paikoistaan ja silloin paikat jaetaan varasijoilta seuraaville hakijoille. Tietyissä hakukohteissa tämä voi vaikuttaa merkittävästi lopulliseen pisterajaan. Tämän vuoksi lopulliset pisterajat kevään yhteishausta tulevat vasta elokuussa.

## Sisäänpääsyn arvioiminen vuoden 2026 kevään yhteishaussa
Voit jo nähdä uudet laskumallit [Yliopistovalinnat.fi](https://yliopistovalinnat.fi) -verkkosivulta ja jopa laskea omat pisteesi näiden perusteella. Et voi kuitenkaan verrata lukua vuoden 2025 pisterajoihin, koska ne perustuvat erilaiseen laskumalliin. Vaikka laskisit, että saat esimerkiksi 87 pistettä, niin et voi tällä hetkellä siis verrata tuota lukua muihin hakijoihin.

Vaikka tarkkaa pisterajaa vuodelle 2026 ei voi arvioida, on kuitenkin mahdollista olettaa, että samantasoiset opiskelijat tulevat jatkossakin hakemaan samankaltaisiin hakukohteisiin. Esimerkiksi jos olet hakemassa lääketieteeseen, kannattaa katsoa todistusvalinta.fi -laskurista millainen taso on ollut vuonna 2025. Tämän pohjalta voit arvioida, että myös uudella laskumallilla taso varmasti kova. Kevään 2026 tuloksissa kannattaa kuitenkin varautua isompiin muutoksiin pisterajoissa.

päivitetty 9.12.2025
